བསྡུ་སྒྲིག་གསལ་བཤད།

ད་ལན་འདིར་ཕ་དམ་པ་སངས་རྒྱས་དང༌། མཁས་གྲུབ་ཁྱུང་པོ་རྣལ་འབྱོར་སོགས་ཞི་བྱེད་དང་ཤངས་པ་བཀའ་བརྒྱུད་ཀྱི་གསུང་ཁ་ཤས་ཕྱོགས་གཅིག་ཏུ་བསྒྲིགས་ཡོད། ལས་གཞི་འདིའི་མ་དཔེ་འཚོལ་བསྡུ་དང་ཞུས་དག་གོ་རིམ་ལེགས་སྒྲིག་གི་སྐོར་ལས་མ་དཔེ་དག་ནི་ཨ་རིའི་ནང་བསྟན་དཔེ་ཚོགས་ཀྱི་དཔེ་མཛོད་ལས་བྱུང་བ་ཞིག་ཡིན་ལ། ཞུས་དག་ཐད་ཚིག་འབྲུ་མི་གསལ་བ་དང༌། རྩ་ཆད་སོང་རིགས་གཞན་ཡང་མ་དཔེའི་སྐུང་ཡིག་རྣམས་འོལ་ཚོད་ཀྱི་ཁ་མ་བསྐངས་པར་གཞུང་གོང་འོག་དང༌། འབྲེལ་ཡོད་ཀྱི་གཞུང་གཞན་དང་འབྲས་སྤུངས་དགོན་སོགས་ནས་རྙེད་པ་རྣམས་དང་ཞིབ་བསྡུར་ཐོག་འཕྱུགས་མེད་དུ་བཀྲལ་པ་དང༌། ཕྲད་སྦྱོར་ཡིག་ནོར་མངོན་གསལ་དག་བཅོས་པ་ཕུད། མ་དཔེའི་ནང་དོན་ལ་བཅོས་ལྷད་བྱས་མེད་ཅིང༌། ཆོས་ཚན་གྱི་གོ་རིམ་ནི་དུས་རབས་སྔ་ཕྱི་ལྟར་བཞག་ཡོད། བརྗོད་བྱ་གཙོ་བོའི་གཞུང་དོན་ཚན་པ་དང་པོ་དམ་པ་སངས་རྒྱས་ཀྱི་གསུང་རྣམས་ནི་འཕགས་ཡུལ་གྱི་གྲུ་ཐོབ་ཕོ་མོ་དང༌། རྣལ་འབྱོར་ཕོ་མོ་བརྒྱ་ལྷག་ཙམ་གྱི་གདམས་པ་རྣམས་བསྡུས་ཏེ་བླ་མ་བྱང་ཆུབ་སེམས་དཔའ་ཀུན་དགའ་སོགས་ལ་ངོ་སྤྲོད་དུ་གསུངས་པ་དང༌། དིང་རི་བརྒྱད་ཅུ་པ་སོགས་ཀྱིས་ནི་དིང་རི་བ་རྣམས་བཞག་པའི་གནས་སྐབས་མཐར་ཐུག་གི་ལེགས་ལམ་ལ་ཇི་ལྟར་བྱ་ཚུལ་དུ་བཞག་པའི་ཞལ་ཆེམས་དང༌། རྣལ་འབྱོར་གྱི་དབང་ཕྱུག་མི་ལ་རས་པ་ལ་གདམས་པའི་མགུར་ལས་ནི་དམ་ཆོས་སྡུག་བསྔལ་ཞི་བྱེད་ཀྱི་སྙིང་པོ་དྲིལ་ཞིང་གསུངས་པ་ཞིག་ཏུ་འདུག་ཅིང༌། ཚན་པ་གཉིས་པ་མ་ཅིག་གིས་ཤེས་རབ་ཀྱི་ཕ་རོལ་ཏུ་ཕྱིན་པའི་མན་ངག་གཅོད་ ཀྱི་གཞུང་ཤེས་རབ་སྐྲ་རྩེའི་ས་གཞུང་སྤེལ་བ་རིན་པོ་ཆེའི་གཏེར་མཛོད་དང༌། ཤེས་རབ་ཀྱི་ཕ་རོལ་ཏུ་ཕྱིན་པའི་མན་ངག་ཡང་ཚོམ་ཞུས་ལན་མ་སོགས་ཀྱིས་ནི་ཤེས་རབ་ཀྱི་ཕ་རོལ་ཏུ་ཕྱིན་པའི་ཟབ་དོན་དང༌། དེ་ཉམས་སུ་ལེན་སྐབས་སུ་བདུད་ལས་ཇི་ལྟར་སྤང་ཚུལ་རྣམས་ཞིབ་ཅིང་ཕྲ་བ་གསུངས་ཡོད།

ཚན་པ་གསུམ་པ་མཁས་གྲུབ་ཁྱུང་པོ་རྣལ་འབྱོར་གྱི་གསུང་ལས་ནི་བཀའ་བརྒྱུད་རིན་ཆེན་ཕྲེང་བ་རིམ་པར་བྱོན་པ་རྣམས་ཀྱིས་འཁོར་བ་ལ་ཞེན་ལོག་ངེས་འབྱུང་གི་སྐུལ་ལྕག་འདེབས་པ་དང༌། དམ་པ་ཆོས་ཀྱི་ཉམས་མྱོང་གོང་ནས་གོང་དུ་སྤེལ་བ་དང༌། རྟོགས་པའི་ཡེ་ཤེས་ལ་དཔའ་ཚན་སྐྱེད་པ་དང༌། དཔའ་བོ་ཌཱ་ཀི་རྣམས་དགྱེས་པ་བསྐྱེད་པ་དང༌། མི་དང་མི་མ་ཡིན་པའི་འགྲོ་བ་མཐའ་ཡས་པ་ཆོས་ཀྱི་སྦྱིན་པ་བླ་ན་མེད་པས་ཚིམ་པར་བྱ་བའི་སླད་དུ་དགོངས་པ་ཟབ་མོའི་ཉམས་སྐྱུག་དོ་ཧ་རྡོ་རྗེའི་དབྱངས་ཀྱི་གད་མོ་མཁའ་ཁྱབ་ཏུ་སྒྲོག་པ་རྣམས་བསྡུས་ཏེ་གསུངས་པ་ཞིག་ཏུ་སྣང་ངོ། ། དཔེ་ཚོགས་འདིའི་མ་དཔེ་འཚོལ་བསྡུ་དང་དཔེ་སྒྲིག་འགན་འཛིན་པ་འགྲོ་འདུལ་རྡོ་རྗེ་དང༌། བསྟན་འཛིན་བློ་གྲོས། ཐུབ་བསྟན་ཉི་མ། ཀརྨ་བདེ་ལེགས་བཅས་དང༌། རྩིས་འཁོར་དུ་ཕབ་པའི་འགན་ཁུར་བ་ཟླ་བ་དང༌། བློ་བཟང་ཆོས་འཕེལ་གཉིས། ཞུས་དག་དང༌། སྡེབ་བཟོ། མཛེས་བཀོད་སོགས་དཔལ་བརྩེགས་ལས་ཞོར་སློབ་མའི་བགྱིས་ཤིང་ལེགས་པར་གྲུབ་པའོ། ། བསྡུ་སྒྲིག་གསལ་བཤད།བསྡུ་སྒྲིག་གསལ་བཤད། - PAGE 2 -- PAGE 3 -- PAGE 1 -